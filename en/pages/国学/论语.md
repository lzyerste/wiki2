# [论语](http://so.gushiwen.org/guwen/book_2.aspx)

## 学而篇

1.1 子曰：“学而时习之，不亦说乎？有朋自远方来，不亦乐乎？人不知而不愠，不亦君子乎？”

1.2 有子曰：“其为人也孝弟，而好犯上者，鲜矣；不好犯上而好作乱者，未之有也。君子务本，本立而道生。孝弟也者，其为仁之本与！”

1.3 子曰：“巧言令色，鲜矣仁！”

1.4 曾子曰：“吾日三省吾身：为人谋而不忠乎？与朋友交而不信乎？传不习乎？”

1.5 子曰：“道千乘之国，敬事而信，节用而爱人，使民以时。”

1.6 子曰：“弟子入则孝，出则弟，谨而信，泛爱众，而亲仁，行有余力，则以学文。”

1.7 子夏曰：“贤贤易色；事父母，能竭其力；事君，能致其身；与朋友交，言而有信。虽曰未学，吾必谓之学矣。”

1.8 子曰：“君子不重则不威，学则不固。主忠信，无友不如己者，过，则勿惮改。”

1.9 曾子曰：“慎终追远，民德归厚矣。”

1.10 子禽问于子贡曰：“夫子至于是邦也，必闻其政，求之与，抑与之与？”子贡曰：“夫子温、良、恭、俭、让以得之。夫子之求之也，其诸异乎人之求之与？”

1.11 子曰：“父在，观其志；父没，观其行；三年无改于父之道，可谓孝矣。”

1.12 有子曰：“礼之用，和为贵。先王之道，斯为美，小大由之。有所不行，知和而和，不以礼节之，亦不可行也。”

1.13 有子曰：“信近于义，言可复也。恭近于礼，远耻辱也。因不失其亲，亦可宗也。”

1.14 子曰：“君子食无求饱，居无求安，敏于事而慎于言，就有道而正焉。可谓好学也已。”

1.15 子贡曰：“贫而无谄，富而无骄，何如？”子曰：“可也。未若贫而乐，富而好礼者也。”子贡曰：“《诗》云：‘如切如磋，如琢如磨’，其斯之谓与？”子曰：“赐也，始可与言《诗》已矣，告诸往而知来者。”

1.16 子曰：“不患人之不己知，患不知人也。”

## 为政篇

2.1 子曰：“为政以德，譬如北辰，居其所而众星共之。”

2.2 子曰：“《诗》三百，一言以蔽之，曰：‘思无邪’。”

2.3 子曰：“道之以政，齐之以刑，民免而无耻。道之以德，齐之以礼，有耻且格。”

2.4 子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲，不逾矩。”

2.5 孟懿子问孝，子曰：“无违。”樊迟御，子告之曰：“孟孙问孝于我，我对曰‘无违’。”樊迟曰：“何谓也？”子曰：“生，事之以礼；死，葬之以礼，祭之以礼。”

2.6 孟武伯问孝。子曰：“父母唯其疾之忧。”

2.7 子游问孝。子曰：“今之孝者，是谓能养。至于犬马皆能有养；不敬，何以别乎？”

2.8 子夏问孝。子曰：“色难。有事，弟子服其劳；有酒食，先生馔，曾是以为孝乎？”

2.9 子曰：“吾与回言终日，不违，如愚。退而省其私，亦足以发，回也不愚。”

2.10 子曰：“视其所以，观其所由，察其所安，人焉廋哉？人焉廋哉？”

2.11 子曰：“温故而知新，可以为师矣。”

2.12 子曰：“君子不器。”

2.13 子贡问君子。子曰：“先行其言而后从之。”

2.14 子曰：“君子周而不比，小人比而不周。”

2.15 子曰：“学而不思则罔，思而不学则殆。”

2.16 子曰：“攻乎异端，斯害也已！”

2.17 子曰：“由，诲女知之乎！知之为知之，不知为不知，是知也。”

2.18 子张学干禄。子曰：“多闻阙疑，慎言其余，则寡尤；多见阙殆，慎行其余，则寡悔。言寡尤，行寡悔，禄在其中矣。”

2.19 哀公问曰：“何为则民服？”孔子对曰：“举直错诸枉，则民服；举枉错诸直，则民不服。”

2.20 季康子问：“使民敬、忠以劝，如之何？”子曰：“临之以庄，则敬；孝慈，则忠；举善而教不能，则劝。”

2.21 或谓孔子曰：“子奚不为政？”子曰：“《书》云：‘孝乎惟孝，友于兄弟，施于有政。’是亦为政，奚其为为政？”

2.22 子曰：“人而无信，不知其可也。大车无輗，小车无軏，其何以行之哉？”

2.23 子张问：“十世可知也？”子曰：“殷因于夏礼，所损益，可知也；周因于殷礼，所损益，可知也。其或继周者，虽百世，可知也。”

2.24 子曰：“非其鬼而祭之，谄也；见义不为，无勇也。”

## 八佾篇
## 里仁篇
## 公冶长篇
## 雍也篇
## 述而篇
## 泰伯篇
## 子罕篇
## 乡党篇
## 先进篇
## 颜渊篇
## 子路篇
## 宪问篇
## 卫灵公篇
## 季氏篇
## 阳货篇
## 微子篇
## 子张篇
## 尧曰篇