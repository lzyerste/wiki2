# [轮台歌奉送封大夫出师西征](http://so.gushiwen.org/view_9317.aspx)

朝代：唐代

作者：[岑参](http://so.gushiwen.org/author_113.aspx)

轮台城头夜吹角，轮台城北旄头落。

羽书昨夜过渠黎，单于已在金山西。

戍楼西望烟尘黑，汉军屯在轮台北。

上将拥旄西出征，平明吹笛大军行。

四边伐鼓雪海涌，三军大呼阴山动。

虏塞兵气连云屯，战场白骨缠草根。

剑河风急雪片阔，沙口石冻马蹄脱。(雪片阔 一作：云片阔)

亚相勤王甘苦辛，誓将报主静边尘。

古来青史谁不见，今见功名胜古人。

