# [走马川行奉送出师西征走马川行奉送封大夫出师西征](http://so.gushiwen.org/view_9323.aspx)

朝代：唐代

作者：[岑参](http://so.gushiwen.org/author_113.aspx)

君不见走马川行雪海边，平沙莽莽黄入天。 

轮台九月风夜吼，一川碎石大如斗，随风满地石乱走。 

匈奴草黄马正肥，金山西见烟尘飞，汉家大将西出师。 

将军金甲夜不脱，半夜军行戈相拨，风头如刀面如割。 

马毛带雪汗气蒸，五花连钱旋作冰，幕中草檄砚水凝。 

虏骑闻之应胆慑，料知短兵不敢接，车师西门伫献捷。

