# [与高适薛据同登慈恩寺浮图](http://so.gushiwen.org/view_9259.aspx)

朝代：唐代

作者：[岑参](http://so.gushiwen.org/author_113.aspx)

塔势如涌出，孤高耸天宫。

登临出世界，磴道盘虚空。

突兀压神州，峥嵘如鬼工。

四角碍白日，七层摩苍穹。

下窥指高鸟，俯听闻惊风。

连山若波涛，奔凑似朝东。(凑 一作：走；似 一作：如)

青槐夹驰道，宫馆何玲珑。(馆 一作：观)

秋色从西来，苍然满关中。

五陵北原上，万古青濛濛。

净理了可悟，胜因夙所宗。

誓将挂冠去，觉道资无穷。

